+++
date = '2023-07-06T20:04:24+02:00'
draft = false
title = 'Lankavyyhdellinen solmussa olevaa datavarkautta'
+++

![](/blogi/background-3628553_1280-e1688631851247.jpg)
Sosiaalinen media on murroksessa. Siitä ei pääse mihinkään. Viime viikkojen suuri puheenaihe sosiaalisen median maailmassa ei ole ollut pelkästään [Twitter ja sen asettamat API-muutokset sekä tavallisen käyttäjän luku- ja kirjoitusrajoitukset](https://consent.yahoo.com/v2/collectConsent?sessionId=3_cc-session_981d6dc5-680c-4c40-b0bb-447652eaaa8b), sekä tämän oman itsensä kanssa riidoissa olevan alustan [vääjäämätön luhistuminen oman kaaoksensa alle](https://www.theguardian.com/commentisfree/2023/jul/05/twitter-elon-musk-verge-of-collapse). [Metan Twitterkilpailija Threads -sovelluksen julkaisu Yhdysvalloissa](https://www.reuters.com/technology/zuckerberg-musk-fight-is-meta-launches-twitter-killer-threads-app-2023-07-05/) on noussut nimittäin senkin yli, ja syystä. Tämä ihmisten yksityisyyttä rajulla tavalla loukkaava ja KAIKEN datan sisällään olevaan kyltymättömään tyhjiöön imevä sovellus on nyt julkaistu.

Mitä kaikkea dataa Meta Threads käyttäjistään sitten saa? Kuvakaappaus Threadsin Appstore-sivulta puhukoot puolestaan:

![](/screenshots/threads-1024x506.png)

Näyttää aika radikaalilta. Pelottavaltakin. Siis mitä ihmettä sosiaalisen median sovellus tekee käyttäjänsä terveys- ja liikuntiedoilla tai ”arkaluontoisella informaatiolla”? No rahaahan niillä tehdään, mitäpä muuta.

Ja kaiken lisäksi se saa — ainakin lupausten mukaan — tulevaisuudessa myös ActivityPub- ja sitä kautta fediverseintegraation, mikä on herättänyt suuressa osassa Fediversekäyttäjiä huolta ja pelkoa. Eikä varmasti suotta, vaikkakaan ihan niin suurta pelkoa esimerkiksi minun datani väärinkäytöstä ei kuitenkaan ole. Mennään näiden pelkojen hälventämiseen hieman tuonnempana.

Kaikeksi onneksi Irlannin tietosuojaviranomainen DPC (Data Protection Comission) on [independent.ie sivuston mukaan](https://www.independent.ie/business/technology/no-instagram-threads-app-in-the-eu-irish-dpc-says-metas-new-twitter-rival-wont-be-launched-here/a1927220337.html) torpannut Threadsin tulemisen Eurooppaan tämän datanrohmuamisominaisuuksien vuoksi kokonaan. Tämä on se hyvä uutinen josta olen irkkuveljilleni ja siskoilleni äärimmäisen kiitollinen. Tulevaisuudessa tilanne tulee luultavasti muuttumaan kunhan Threads vain ottaa ensin jalansijansa Yhdysvalloissa ja Meta saa aikaiseksi tehdä sovelluksestaan eurooppalaisille markkinoille laillisesti soveltuvan version. Version, joka ei varasta käyttäjästään aivan kaikkea tietoa tämän sijainnista henkilökohtaisiin terveystietoihin ja muihun määrittelemättömiin ”arkaluontoisiin tietoihin” ja siirrä niitä rapakon taakse yhdysvaltoihin.

Threadsin tämän päiväinen julkaisu tuntuu olevan myös varsin menestyksekäs. Ensimmäisten tuntien aikana miljoonat ajattelemattomat raukat antautuivat sovelluksen vietäväksi siirtyäkseen — oletettavasti — Twitterin kurimuksesta toisen monikansallisen dataväärinkäyttäjän syleilyyn. Oma ajatusmaailmani ei jaksa päästää sisälleen ajatusta ja ymmärrystä siitä, että miksi ihmiset eivät välitä omien tietojensa jatkokäytöstä piirun vertaa, vaan sortuvat kerta toisensa jälkeen kaatamaan kottikärryllisen omaa henkilökohtaista ja arkaluontoistakin sisältöä tuntemattomien megakorporaatioiden syliin. Lajin helppous kenties viehättää.

Se onkin Metan kyseenalainen etu. Jo valmiiksi Instagramiin tunnuksen luoneet ja vähäpukeisten naisten ja miesten heruttelevia salikuvia doomscrollailemaan tottuneet ja siellä verkostoituneet pääsevät Threadsin sisään helposti ja näppärästi samalla tunnuksella. Kätevää. Kun se data on jo kerran luovutettu hämärien kolmansien osapuolten käyttöön niin mitäpä väliä sillä enää on, antaa palaa Frank. Tai Mark. Zug-Zug. Ja kaiken lisäksi tämä markkinointipuheessaan ”vapaata, henkilökohtaista ja positiivista keskustelua” peräänkuuluttava uusi sovellus on rakennettu isolla rahalla — joka on tienattu muuten juuri sinunkin dataasi kyselemättä myymällä — ja sitä pystytään myös jatkokehittämään isolla rahalla entistä vetovoimaisemmaksi kapistukseksi. Mutta, kuten aina, niin jossain kohtaa se kamelin selkä tässäkin katkeaa ja kapitalismin ahneet kourat repivät tämänkin palvelun käytettävyyden hajalle maksimoidakseen mainos- ja dataharavointituoton. Siitä ei ole epäilystäkään.

Mutta millä tavalla [ActivityPub](https://en.wikipedia.org/wiki/ActivityPub) ja [Fediverse](https://en.wikipedia.org/wiki/Fediverse) sitten astuu mukaan kuvioihin? Kuten aiemmin mainittua niin vielä ei mitenkään. Tulevaisuudessa Threads tulee kuitenkin ainakin puheiden mukaan olemaan osa hajautettua sosiaalista mediaa, jolloin kaikki voivat olla yhteydessä kaikkiin serveristä riippumatta. Metan Threads käyttäjiä voi seurata esimerkiksi [mastodon.social](https://mastodon.social) tai [mastodonsuomi.fi](https://mastodonsuomi.fi) servereillä sijaitsevilta tileillä. Ajatuksena kaunis, mutta epäilykset ovat vielä tässä vaiheessa suuria. Onko minun datani turvassa jos Meta liittyy Fediverseen? Näenkö pian mainoksia omassa Mastodonissani? Ulottaako Zuckerberg lonkeronsa pian minun jakamiini kuviin?

Jos [Mastodonin perustaja Eugen Rochkoa on uskominen](https://blog.joinmastodon.org/2023/07/what-to-know-about-threads/) — ja en näe mitään syytä miksei olisi — niin mitään vaaraa ei ole. Rochko täsmentää blogikirjoituksessaan, että Meta ei tule saamaan pääsyä muiden servereiden dataan, se ei pysty esittämään mainoksia muiden kuin oman serverinsä aikajanalla eikä se tule valloittamaan ActivityPubia ja fediverseä yhden massiivisen serverin alle. Rochkon toppuuttelut ovat varmasti silkkaa faktaa ja autenttista uskoa hyvään tulevaisuuteen, mutta niissä piilee mielestäni myös yksi pointti jota herra ei joko halua tai osaa ottaa huomioon.

Miksi me sallisimme yhden kyseenalaisesti toimivan ison yrityksen liittyä osaksi verkostoa, jonka pääasiallisena houkuttimena ja jonkinlaisena kirjoittamattomana sloganina on se, että: ”sinun datasi on sinun dataasi”? Pelisääntöjen pitäisi olla samat. Oli sitten kyse Twitterin perustaja [Jack Dorseyn uudesta Bluesky -palvelusta](https://www.iltalehti.fi/digiuutiset/a/26d944d8-01f6-4611-93f3-fe39e2b2f610) tai Metan Threadsista, molempien toiminnan kannustimena on tehdä käyttäjillään mahdollisimman paljon tiliä keinoja kaihtamatta. Tilannetta voisi verrata siihen, että suosikkiravintolasi kanssa saman katon alle muuttaa toinen, ihmiskaupan kanssa flirttaileva ravintolaketju, joka houkuttelee paikalle asiakkaita halvoilla hinnoilla, pistää ne asiakkaat tekemään itse ruokansa ja pussittaa palkaksi tarkoitetut rahat välteltyine veroineen omaan taskuunsa. Toki Metan toiminnassa ei ole mitään esimerkin kaltaisia laittomuuksia, mutta moraalisesti se on erittäin arveluttavaa.

Vaikka kesämökkini viereen perustettavalla paskaa, kusta ja myrkkyjä suoltavalla Metan tehtaalla ei olisikaan mitään keinoja sörkkiä minun idyllistä tonttiani, niin paskaa, kusta ja myrkkyjä se silti suoltaa. Ja se haisee. Ja se kuuluu. Kilometrien päähän. Ja se kaikki leviää siitä tehtaan tontilta ympäristöön.

Enkä minä ainakaan hyväksy sitä, että tällainen megalomaaninen yritys tulee minun maille mellastamaan.
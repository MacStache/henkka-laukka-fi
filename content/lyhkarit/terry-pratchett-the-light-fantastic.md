+++
date = '2024-06-26T20:04:24+02:00'
draft = false
title = 'Terry Pratchett - The Light Fantastic'
+++

![](/lyhkarit/lightFantastic.jpg)

_(**LYHKÄRIT** ovat **SPOILERIVAPAITA** ja **LYHYITÄ** kirjoituksia lukemistani kirjoista.)_

Olen joskus lapsuuteni villeinä ja vapaina vuosinani lukenut ison kasan **[Terry Pratchettin](https://www.terrypratchettbooks.com/)** Kiekkomaailmaan (Discworld) sijoittuvia romaaneja ja pitänyt niistä kaikista. Sieltä täältä pistolukuna tehtyjen seikkailujen myötä olen törmäillyt pitkin Ankh-Morporkin varjoisia kujia, tavannut feminismistä puhkuvia noitia, kohdannut unohdetun kilpikonnajumalan sekä todistanut kuinka hontelo ja tumpelo velho pelastaa turistin vaarasta kerta toisensa jälkeen. Kaiken tämän olen tehnyt ja todennut jokaisella kerralla kuinka pirun oivaltava ja hauska kirjoittaja Pratchett onkaan.

Kaikki lapsuuteni seikkailut Kiekkomaailmassa tapahtuivat suomenkielelle käännettyjen romaanien sivuilla, mutta vuoden vaihteessa päätin ottaa urakakseni kahlata kaikessa rauhassa koko edesmenneen brittikirjailijan tuotannon alkuperäiskielellä, englanniksi. Voi pojat!

Kiekkomaailman mittaamattoman arvokkaan ja laajan tarinallisen kokonaisuuden aloittava _The Light Fantastic_ -teos on alkuteokseksi varsin koherentti ja ehjä kokonaisuus. Se ei kompastele ja hoipuile ympäriinsä vaan on sekoiluntäyteisestä juonestaan huolimatta jos ei loppuunmietitty niin ainakin sen tuntuinen teos.

Epäonnistunut velho **Rincewind** on ollut minulle aina de facto Kiekkomaailman päähenkilö, vaikka todellisuudessa Pratchettin luoma maailma on niin täynnä toinen toistaan loistavammin kirjoitettuja ja rakastettavampia hahmoja, ettei varsinaista protagonistia ole. Esimerkiksi _Equal Rites_ -teoksessa ensiesiintymisensä saanut **Granny Weatherwax** (suom. oivaltava **Muori Säävirkku**) tai **Death** (suom. vähemmän oivaltava **Kuolema**) ovat aivan yhtä vahvan presenssin omaavia hahmoja, jotka voidaan lukea ns. päähenkilöiden joukkoon.

Yleisestihän Kiekkomaailmaromaanit jaotellaan päähenkilöidensä mukaisiin teemoihin, kuten aiempien hahmonostojen tapauksessa _Rincewind/Velhot_, _Noidat_, _Kuolema_. Teoksia ei ole julkaistu kronologisesti pelkästään yhteen teemaan kerrallaan paneutuen, vaan sinä missä esimerkiksi kirja numero kaksi on teemaltaan _Rincewind/Velhot_ niin kolme on _Noidat_ ja neljä puolestaan _Kuolema_, minkä jälkeen saatetaan palata takaisin Rincewindiin ja velhoihin, ken tietää!

Se tekeekin kirjasarjasta niin äärimmäisen lähestyttävän: Voit napata hyllystä minkä tahansa teoksen luettavaksi ja se toimii itsenäisenä tarinana joka ei kaipaa erillistä pohjustusta. Poislukien kenties _The Light Fantastic-Colour of Magic_ -duo, joista jälkimmäinen jatkaa edeltävän tarinaa siitä mihin jäätiin. Vastaan tulee luultavasti muitakin vastaavia jatkumoita, mutta se jää nähtäväksi.

_The Light Fantastic_ on nimensä mukaisesti fantastinen startti Kiekkomaailmaan tutustumiselle. Se starttaa hauskasti, jatkuu hauskemmasti ja päättyy hauskimmin esittelee hienoja hahmoja koko parisataasivuisen mittansa varrella. Pratchett tekee teoksen aikana erinomaista työtä myös maailmanrakennuksen suhteen. Lukemisesta nauttii niin paljon, että yhden Pratchettin saattaa lukea päivän aikana helpostikin. Mikä on tietysti ihan positiivinen asia, alkuperäiskielellä on julkaistu nimittäin jopa 41 teosta (Lähde: [Wikipedia](https://en.wikipedia.org/wiki/Discworld)), joten lukemista myös riittää.